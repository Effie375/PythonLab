### Κανόνες Δημιουργίας Ονομάτων Μεταβλητών

- Τα ονόματα μπορούν να είναι όσο μεγάλα θέλουμε, μπορούν να περιέχουν γράμματα και αριθμούς, αλλά πρέπει να ξεκινούν με ένα γράμμα ή τον  χαρακτήρα  `_`
- Τα πεζά διακρίνονται από τα κεφαλαία γράμματα (case sensitive), για παράδειγμα οι day, Day, DAy, DAY, dAy, daY, DaY, dAY είναι διαφορετικές μεταβλητές.
- Δεν επιτρέπονται κενά, εισαγωγικά,τελείες, κόμματα και άλλοι παρόμοιοι χαρακτήρες.

## Τελεστές Και Εκφράσεις

Οι περισσότερες εντολές που γράφετε θα περιέχουν *εκφράσεις* (expressions). Ένα απλό παράδειγμα μίας έκφρασης είναι `2 + 3`. Μία έκφραση μπορεί να διαχωριστεί σε τελεστές (operators) και τελεστέους (operands).

Οι τελεστές επιτελούν μία λειτουργία και μπορούν να αναπαρασταθούν με σύμβολα όπως το `+` ή με ειδικές λέξεις - κλειδιά. Οι τελεστές απαιτούν κάποια δεδομένα πάνω στα οποία θα λειτουργήσουν και αυτά τα δεδομένα ονομάζονται τελεστέοι. Στη συγκεκριμένη περίπτωση, οι *τελεστέοι* είναι το `2` και το `3`.

|Τελεστής|Όνομα|Εξήγηση|Παραδείγματα|
|:-|:-|:-|:-|
|`+`|Συν|Πρόσθεση αριθμών ή αλληλουχία συμβολοσειρών.|Το `5 + 3`  δίνει  `8`.|
|`-`|Μείον|Αφαίρεση ενός αριθμού από έναν άλλο.|Το `50 - 26` δίνει `24`.|
|`*`|Επί|Γινόμενο δύο αριθμών ή επανάληψη μιας συμβολοσειράς τόσες φορές.|Το `2 * 3` δίνει `6`.|
|`**`|Δύναμη|Ύψωση αριθμού σε δύναμη.|Το `10 ** 2` δίνει `100`.|
|`/`|Διά|Διαίρεση δύο αριθμών. Το αποτέλεσμα είναι πάντα δεκαδικός αριθμός.|Το `10 / 2` δίνει  `5.0`.|
|`//`|Ακέραια διαίρεση (div)|Διαίρεση δύο αριθμών στρογγυλοποιημένη προς τα κάτω.|Το `4 // 3` δίνει `1`.|
|`%`|Υπόλοιπο (mod)|Υπόλοιπο διαίρεσης δύο αριθμών.|Το `11 % 3` δίνει `2`.|